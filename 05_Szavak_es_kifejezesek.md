Témakörök: [Bevezetés][1]|[Helyesírás][2]|[Nyelvhelyesség][3]|[Stílus][4]|[Szavak és kifejezések][5]|[Gyakori hibák][6]|[Technikai részletek][7]|[Külső hivatkozások][8]

Menük
=====

A szinte minden programban meglévő menük: File = <b><i>Fájl</i></b>, Edit = <b><i>Szerkesztés</i></b>, View = <b><i>Nézet</i></b>, Insert = <b><i>Beszúrás</i></b>, Window = <b><i>Ablak</i></b>, Help = <b><i>Súgó</i></b>. Az egyes menükben <b><i>parancs</i></b>ok vannak (nem ~~utasítás~~ok), amelyeket <b><i>választ</i></b>hatunk (click, choose). (A „<b><i>válasszunk egy parancsot</i></b>” szerencsésebb, mint a „<u>válasszunk ki egy parancsot</u>”.) Példa: <b><i>Kattintsunk a Fájl menü Megnyitás parancsára</i></b>. Egy <b><i>menü</i></b> valamely <b><i>elem</i></b>éhez tartozhat <b><i>almenü</i></b> is, ahol további <b><i>parancs</i></b>ok állhatnak. Bizonyos <b><i>menüparancs</i></b>ok mellett a kattintáskor egy <b><i>pipa</i></b> jelenik meg. Ezt a műveletet <b><i>kijelölés</i></b>nek, esetleg <b><i>megjelölés</i></b>nek nevezzük. A menüben lévő parancsok általában feketék, de elképzelhető, hogy egy parancs éppen <b><i>nem áll rendelkezésre</i></b> (<b><i>nem érhető el</i></b>) – ilyenkor halványan jelenik meg.

Párbeszédpanelek (vagy párbeszédablakok)
========================================

Egy <b><i>párbeszédpanel</i></b> (vagy <b><i>párbeszédablak</i></b>) (dialog, dialog box) állhat több <b><i>lap</i></b>ból (tab) is. Ilyenkor az egyes <b><i>fül</i></b>ekre (angolul ez is tab) kattintva léphetünk át másik lapra (tab). Magán az ablakon számos <b><i>objektum</i></b> lehet, és az ezekkel kapcsolatos igék is kavarodást okozhatnak. <b><i>Kattint</i></b>ani mindenre lehet. Ezen kívül a <b><i>jelölőnégyzet</i></b>et (check box) <b><i>kijelöl</i></b>hetjük, <b><i>bejelöl</i></b>hetjük, <b><i>beikszel</i></b>hetjük vagy <b><i>kipipál</i></b>hatjuk, a <b><i>választógomb</i></b>ot (radio button) <b><i>választ</i></b>hatjuk, <b><i>kiválaszt</i></b>hatjuk. A <b><i>listá</i></b>ban (list box) különböző <b><i>elem</i></b>ek vannak (nem <u>tétel</u>ek). A listát <b><i>lapoz</i></b>hatjuk, <b><i>görget</i></b>hetjük, a listából <b><i>kiválaszt</i></b>hatunk egy elemet, a <b><i>kombinált listá</i></b>t (combo box) <b><i>kinyit</i></b>hatjuk, a <b><i>gomb</i></b>okat (button) <b><i>választ</i></b>hatjuk, <b><i>megnyom</i></b>hatjuk.

A programelemek ragozásánál – megállapodás szerint – a következő alakokat használjuk:

-   <b><i>listából</i></b> (választunk egy elemet), tehát nem <u>listáról</u>
-   <b><i>(párbeszéd)panelen</i></b>, tehát nem <u>panelben</u>
-   <b><i>jelentésben</i></b>, tehát nem <u>jelentésen</u>
-   <b><i>űrlapon</i></b>, tehát nem <u>űrlapban</u>
-   <b><i>lekérdezésben</i></b>, tehát nem <u>lekérdezésen</u>

Fontosabb szakkifejezések
=========================

***Képernyő*** és ***monitor***

***Monitor***nak, és nem képernyőnek hívjuk azt a nagy dobozt, ami kézbevehető (jó nehéz), bele lehet rúgni, szét lehet verni kalapáccsal. A monitorban van egy képcső, sok elektronika, gombok, LED-ek stb.

A ***képernyő*** a monitor megfelelő részén világítva megjelenő kétdimenziós ábra.

<u>Mágneslemez</u>

Ne!!! Valaki szereti ezt a szót használni a ***hajlékonylemez**'' (***floppy**'') szinonimájaként, csak épp azt felejti el, hogy a több száz megás merevlemezek is mágneses elven működnek, így azok is mágneslemezek. Ezt a szót tehát ne használjuk, mert inkább csak félreértést okozhat.

<u>Winchester</u>

Ne!!! Ez egy magyarban elterjedt szörnyű szó, amit az angolok sem értenek (ők „hard disk”-et mondanak). Ha bemész egy angol boltba, hogy kérsz egy winchestert, nem fogják érteni (már feltéve, hogy számtech boltba mentél be :-). Úgyhogy kéretik a merevlemez vagy (ha a szövegkörnyezetből egyértelmű) a ***lemez*** szót használni.

***Formázás***

A hajlékonylemezt ***formázni*** lehet. Nem ~~formatálni~~ vagy ~~formattálni~~.

Kimenet – kimenetel

Kimenetele eseménynek lehet, sikeres vagy sikertelen. Amit a program a képernyőre kiír, az kimenet (nem kimenetel, és pláne nem kiadás).

Parancs kiadása

Parancsot ***kiad***unk a gépnek, nem beadunk vagy ilyesmi. Esetleg begépelünk, beviszünk, de ezek nem a lényegre utalnak, nem a parancs kiadásának tényére koncentrálnak, hanem a billentyűk ütögetésére, ami csak egy eszköz a cél elérése érdekében. Tehát adjuk ki a top parancsot.

Kattintás, klikkelés

A menü- és egyéb felületi elemek kiválasztani szoktuk, és nem rájuk kattintani vagy pláne nem rájuk ~~klikkelni~~ kell. Ezek a kifejezések abból a korból maradtak ránk, amikor jóformán az egér volt az egyetlen eszköz a kiválasztásukra, azóta azonban érintőképernyők és érintőtáblák, valamint akadálymentesítési szoftverek is rendelkezésre állnak, így kijelenthetjük hogy e kifejezések elavultak.

[1]: 01_Bevezetes.md
[2]: 02_Helyesiras.md
[3]: 03_Nyelvhelyesseg.md
[4]: 04_Stilus.md
[5]: 05_Szavak_es_kifejezesek.md
[6]: 06_Gyakori_hibak.md
[7]: 07_Technikai_reszletek.md
[8]: 08_Kulso_hivatkozasok.md

