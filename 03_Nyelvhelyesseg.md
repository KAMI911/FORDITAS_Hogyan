Ami, amely
==========

Mindenekelőtt néhány szörnyen gyakori pongyolaságra kell felhívni a figyelmet. Ezek között is az első az ami és az amely névmás hibás használata. Egy magára valamit is adó szövegben a kettőt szigorúan meg kell különböztetni, a következő – szinte mindig alkalmazható – alapszabály szerint:

Az amely a mellékmondat alanyára utal vissza, így konkrétan meghatározott dolgot kapcsol a főmondathoz:

<div style="overflow:hidden">
` `***`Kétszer` `kell` `megadni` `a` `jelszót,` `amellyel` `később` `azonosítani` `tudjuk` `magunkat.`***` `

</div>
<div style="overflow:hidden">
` `*`'`*`Itt látható az a gomb, amely az ablak bezárására szolgál. `*`'`*

</div>
Az ami viszont közelebbről meg nem határozott, általában főnévvel meg nem nevezett dolgokat vezet be, vagy a teljes mellékmondatra (illetve annak állítmányára) utal vissza:

<div style="overflow:hidden">
` `***`Kétszer` `kell` `megadni` `a` `jelszót,` `ami` `azt` `a` `célt` `szolgálja,` `hogy` `elkerüljük` `a` `félregépelésből` `adódó` `kellemetlenségeket.`***

</div>
<div style="overflow:hidden">
` `***`Félkövérré` `változik` `minden,` `ami` `korábban` `normál` `betűtípusú` `volt.`***

</div>
A személyre vonatkozó aki névmás élettelen megfelelője tehát az amely, és nem az ami.

Főnévi igenevek
===============

Másik hasonlóan általános lazaság a „csupasz” főnévi igenév.

Egy közgazdásznak nehéz lenne ezt <u>megválaszolni</u>.

Ebben a példában nem lehet tudni, hogy a választ a közgazdász adja, vagy ő kapja. Szerencsére a magyar főnévi igenév ragozható, és így elkerülhető a félreértés:

` `***`megválaszolnia` `/` `megválaszolnunk`***`.`

A fenti példában a csupasz főnévi igenév értelmi zavart okoz, de a ragozott alak olyan esetekben is elegánsabb, amikor a hiánya sem vezet félreértéshez.

Mondatkezdés
============

Ahogyan *és*sel nem kezdünk mondatot, ugyanúgy az ***azonban, viszont, illetve*** szavaknak sincs semmi keresnivalójuk mondat elején.

Rövidítések
===========

Rövidítéseket, ha csak egy mód van rá, ne használjunk. Inkább írjuk ki a ***például, illetve, lásd*** szavakat, mintsem a rövidített <u>pl.</u>, <u>ill.</u>, <u>l.</u> alakjukat használjuk. Az ***stb.*** természetesen mehet, mert erre nincs más lehetőség (illetve elvileg ki lehet írni, hogy „s a többi” (három szó!), de ez nem olyan szerencsés). Az ***ún.***, ***vö.***, ***ti.*** rövidítések is nyugodtan használhatók.

Akar
====

Több helyen megy hosszú bekezdéseken keresztül, hogy „ha ezt akarjuk, csináljuk ezt. Ha azt akarjuk, csináljuk azt. Ha amazt akarjuk...”. Ez nagyon rosszul hangzik. Kéretik változatosan használni az ***akar***, ***szeretne***, ***kíván***, néha esetleg ***óhajt*** vagy ***szándékozik*** szavakat, illetve egyéb megfogalmazásokat is (pl. ***ha ez a célunk***...).

Igekötők
========

Tendencia, hogy egyre több helyen használunk fölösleges igekötőt. Ezekről le kell szokni.

` leellenőriz –> ellenőriz `
` feltelepít –> telepít `
` felcsatol –> csatol `
` megtapasztal –> tapasztal `
` legenerál –> generál, de még inkább előállít, elkészít stb. `
` beintegrál –> integrál `
` kiexportál –> exportál `
` elment –> ment`

Elvész
======

Ha tönkremegy a lemez, minden adatunk ***elvész***. Nem helytelen az elveszik szó sem, de kevésbé szép, és bizonyos esetekben összetéveszthető az elvenni ige T/3 alakjával. Használjuk inkább az ***elvész*** alakot.

Műveltetés
==========

Vannak számítástechnikában is elterjedt igék, melyeket úgy használunk, mintha mi végeznénk valamit, holott tulajdonképpen a számítógép végzi el ezeket. Például ***megnyitunk***, ***mentünk***, ***másolunk***, ***átnevezünk***, ***törlünk*** egy fájlt. Ezekben az esetekben teljesen fölösleges, sőt erőltetett és zavaró a műveltető alakkal hangsúlyozni, hogy mi csak megkérjük a gépet ennek elvégzésére. Kerüljük tehát az olyan kifejezéseket, mint <u>mentetjük a fájlt</u>. Írjuk egyszerűen azt, hogy ***mentjük a fájlt***.

Optimális
=========

Vannak jelzők, melyek jelentésük alapján már felsőfokban állnak, habár formailag ez nem látszik rajtuk. Ilyen például az ***optimális***, amely azt jelenti, hogy valamilyen szempont(ok) vagy komplex szempontrendszer szerint a legjobb. Ezt a szót teljesen értelmetlen tovább fokozni, középfokú és felsőfokú alakja nem létezik. Ha valaki aki azt mondja, hogy ~~legoptimálisabb~~ (vagyis *leglegjobbabb*), az olyan, mint ha verseny *első helyezettje*, azaz *győztese* helyett azt mondaná valaki, hogy *legelsőbb* vagy *leggyőztesebb*.

Magyar nyelven
==============

Nagyon gyakran találkozni a „magyar nyelven”, „angol nyelven” kifejezésekkel. Ezzel alapvetően semmi baj nincs, de amikor egymáshoz közel sok ilyen van, akkor már zavaró. Használjuk az egyszerűbb „magyarul”, „angolul” szavakat is a fentiek szinonimájaként, máris kevésbé lesz zavaró a szóismétlés, és kevésbé lesz fölöslegesen körülményes a megfogalmazás.

Szerencsésebb azt mondani, hogy egy program „magyarul” szól a felhasználóhoz, mint azt, hogy „magyar nyelven” szól hozzá.

Idegen szavak átírása
=====================

(Felmerült, hogy miután a szótárban szerepel a ***kapucsínó*** szó, mint helyes magyar alak, azután ennek a bekezdésnek semmi helye itt. De azért szerintem igenis van...)

Mindig újabb és újabb idegen szavak jelennek meg, melyeket fonetikusan megpróbál valaki átírni. Óvakodjunk ezektől. Ha csak lehet, irtsuk az ~~imidzs~~ meg ehhez hasonló borzalmakat. Ezek a szavak még messze nem annyira részei nyelvünknek, hogy jogos legyen magyarul írni őket. Lehetőség szerint használjuk a magyar terminológiát (jelen konkrét példánál ***lemezkép***), de ha nincs jó magyar szó, vagy az adott szövegkörnyezetben az angol terminológiát kell használni, akkor írjuk le az angolt változatlanul (például ***image***). Megjegyzendő, hogy még a bájt alakot sem vette át a magyar helyesírás, a ***byte*** a helyes magyar írásmód a szótár szerint (a báj szó tárgyragos változata miatt fogadja el a Hunspell). Az ~~imidzs~~ láttán előre rettegek a ~~rútpásszvörd~~, ~~bútolás~~, ~~fréjmbáfför~~, ~~vizárd~~, ~~profájl~~, ~~pájp~~, ~~fléjmelés~~, ~~szájt~~, ~~fúbár~~ meg ehhez hasonló torzszülemények megjelenésétől. Véleményem szerint a ~~domén~~ (vagy akkor már miért nem ~~doméjn~~?) is ebbe a kategóriába tartozik, maradjunk a ***domain*** (de inkább ***tartomány***) írásmódnál.

Az /etc és társai
=================

Könyvtárak, fájlok neve előtt a névelőt úgy tegyük ki, hogy kiejtésben, illetve könyv olvasásakor szinte biztos, hogy az olvasó nem ejti ki képzeletben a „per” szócskát. Tehát:

-   ***az /etc/lilo.conf*** (az etécé lilókonf)
-   ***az /mnt*** (az ementé)
-   ***az /opt/gnome2/bin*** (az opt gnómkettő bin)
-   ***az /sbin/ifconfig*** (az esbin íefkonfig)

Függő kérdés, hogy a(z) /usr milyen névelőt kapjon. A Unix-guruk fele szerint régen itt volt a felhasználók home-ja, így a név a „user” szó rövid alakja, és ezáltal júzer-nek ejtendő, míg másik felük szerint ez egy betűszó, a Unix System Resources rövidítése, vagyis ú-es-er a kiejtés.

Ragozott fájlnevek
==================

Ne ragozzuk a fájlok, könyvtárak nevét, mert ez egyrészt nagyon csúnyán néz ki, másrészt a kiejtéstől is függhet a rag. Tehát ne szerkesszük meg az <u>/etc/lilo.conf-ot</u> a <u>vi-jal</u>, hanem szerkesszük meg az ***/etc/lilo.conf fájlt*** a ***vi szerkesztővel*** (vagy programmal). A jelszóellenőrzés beállítása nem az <u>/etc/pam.d-ben</u>, hanem az ***/etc/pam.d könyvtárban*** található.

További gyakori hibák
=====================

A következőkben számos olyan konkrét fordulatot sorolunk fel, melyek igen gyakran fordulnak elő, és amelyek fordítása sokszor „hibás”.

| helytelen                                                                                         | helyes                                                                                             | magyarázat                                                                                                                                                                                                                                                                                                                                                                                                                                                                                                                           |
|---------------------------------------------------------------------------------------------------|----------------------------------------------------------------------------------------------------|--------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------|
| Itt látható a hálózati <u>nyomtatók listája.</u>                                                  | Itt láthatóak a hálózati ***nyomtatók***                                                           | A *lista* a legtöbb hasonló helyzetben felesleges: magától értetődik, hogy nem maguk a nyomtatók jelennek meg.                                                                                                                                                                                                                                                                                                                                                                                                                       |
| Segítségével szöveget lehet másolni a <u>dokumentumok között</u>.                                 | Segítségével szöveget lehet másolni az ***egyik dokumentumból a másikba***.                        | Ez az angol szerkezet tükörfordítása.                                                                                                                                                                                                                                                                                                                                                                                                                                                                                                |
| Kattintsunk az OK gombra a párbeszédpanel <u>használata közben</u>.                               | Kattintsunk az OK gombra, ***amikor*** ez a párbeszédpanel látható a képernyőn.                    | Szintén tükörfordítás.                                                                                                                                                                                                                                                                                                                                                                                                                                                                                                               |
| A megnyitáshoz kattintsunk <u>erre</u>:                                                           | A megnyitáshoz kattintsunk ***ide***:                                                              | Megállapodás szerint az első alakot nem használjuk.                                                                                                                                                                                                                                                                                                                                                                                                                                                                                  |
| <u>Helyet biztosít arra</u>, hogy beírjuk a nevet.                                                | ***Ide lehet beírni*** a nevet.                                                                    | Szintén tükörfordítás.                                                                                                                                                                                                                                                                                                                                                                                                                                                                                                               |
| A fájl az előző héten <u>lett létrehozva</u>.                                                     | A fájlt az előző héten ***hozták létre***. – VAGY – A fájl az előző héten ***jött létre***.        | Szenvedő szerkezetet lehetőleg ne használjunk – helyette gyakran használható személytelen fordulat. Ha mégis valami hasonlóra kényszerülünk, a ***van*** ige szerencsésebb a lett-nél: ***meg van határozva***.                                                                                                                                                                                                                                                                                                                      |
| Válasszuk az X menü Y <u>menü</u>parancsát. – VAGY – <u>Adjuk ki</u> az X menüből az Y parancsot. | Kattintsunk az ***X menü*** Y parancsára. – VAGY – Válasszuk az ***X menü Y parancsát***.          | Megállapodás szerint ezeket az alakokat nem hasznájuk.                                                                                                                                                                                                                                                                                                                                                                                                                                                                               |
| Írjuk be a fájlok <u>neveit</u>.                                                                  | Írjuk be a fájlok ***nevét***.                                                                     | Vegyük a következő példát: „az ablakok sarka”. Ez jelentheti (1) sok ablak egy közös sarkát, de (2) több ablak egy-egy sarkát is. Az első értelmet az angol egyes számmal fejezi ki („windows' corner”), a másodikat többes számmal („windows' corners”). A fordítási hiba abból adódik, hogy ez utóbbi kifejezés magyarul „az ablakok sarkai”-t is jelentheti (jelenthetné, hiszen minden ablaknak valóban több sarka van). Csak a szövegkörnyezet dönti el, hogy a „windows' corners” az ablakok több vagy egy-egy sarkát jelenti. |
| Ha meg szeretnénk tekinteni a csoportokat, kattintsunk az OK gombra.                              | Ha meg szeretnénk tekinteni a csoportokat, *akkor* kattintsunk az OK gombra.                       | A feltételes mondatok megértését, tagolását általában segíti a mutató névmás – az ''akkor' – kitétele.                                                                                                                                                                                                                                                                                                                                                                                                                               |
| Ellenőrizzük, hogy a mező látszik-e.                                                              | Ügyeljünk arra, hogy a mező feltétlenül látsszék. – VAGY – A mezőnek (feltétlenül) látszania kell. | Tükörfordítás.                                                                                                                                                                                                                                                                                                                                                                                                                                                                                                                       |
| <u>Jegyezzük meg</u>, hogy az ablakot be kell zárni, mielőtt kilépnénk a programból.              | (Ügyeljünk arra, hogy) a programból való kilépés előtt az ablakot be kell zárni.                   | A „Note that” kifejezés hibás értelmezése, magyarban akár el is hagyható.                                                                                                                                                                                                                                                                                                                                                                                                                                                            |
| A soros portok, <u>ha léteznek</u>,...                                                            | Az ***esetleges*** soros portok...                                                                 | Nem túl magyaros.                                                                                                                                                                                                                                                                                                                                                                                                                                                                                                                    |
| Az(oka)t a nyelv(eke)t sorolja fel, amely(ek)...                                                  | Azokat a nyelveket sorolja fel, amelyek...                                                         | Felesleges a sok zárójel: a többes szám ugyanúgy jelenthet egyetlen nyelvet is.                                                                                                                                                                                                                                                                                                                                                                                                                                                      |
| Ha meg szeretnénk akadályozni valamely fiók használatát, akkor <u>tiltsuk le azt</u>.             | Ha meg szeretnénk akadályozni valamely fiók használatát, akkor ***tiltsuk le***.                   | A magyar tárgyas ragozás feleslegessé teszi a tárgyra való visszautalást.                                                                                                                                                                                                                                                                                                                                                                                                                                                            |
| A sebesség mérésére szolgál, amellyel a hálózat a fájlt továbbítja.                               | ***Annak a*** sebességnek a mérésére szolgál, amellyel a hálózat a fájlt továbbítja.               | Nem túl magyaros.                                                                                                                                                                                                                                                                                                                                                                                                                                                                                                                    |
| A fájl nevét írja ki a mérete <u>helyett</u>.                                                     | A fájl nevét írja ki, ***és nem*** a méretét.                                                      | Az angol „instead of” és „rather than” kifejezés tükörfordítása.                                                                                                                                                                                                                                                                                                                                                                                                                                                                     |
| distributed component object model (DCOM)</u>                                                     | DCOM (distributed component object model)                                                          | Megállapodás szerint mindig magát a rövidítést, betűszót írjuk előre, és utána tesszük ki zárójelbe a kifejtését.                                                                                                                                                                                                                                                                                                                                                                                                                    |
| A rendőr intett az autónak, <u>amely</u> fékezett.                                                | A rendőr intett az autónak, ***mire az*** fékezett.                                                | Az intés következménye a fékezés, nem a fékező autónak intett (azért, mert fékezett).                                                                                                                                                                                                                                                                                                                                                                                                                                                |
| <u>Többé nem</u>                                                                                  | ***Már nem***                                                                                      | A *no more* tükörfordítása. (Gondolom a *nicht mehr* miatt létezik a kifejezés.)                                                                                                                                                                                                                                                                                                                                                                                                                                                     |
| <u>Mikor</u> fájlokat másol…                                                                      | ***Ha*** fájlokat másol…                                                                           | A *When* tükörfordítása.                                                                                                                                                                                                                                                                                                                                                                                                                                                                                                             |


